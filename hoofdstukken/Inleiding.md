# Hoofdstuk 1 - Inleiding

## 1.1 Aanleiding

Stelt u zich eens voor: u loopt stage als junior software engineer bij een techreus. Voor een project moet er digitaal een grote lijst met elementen numeriek gesorteerd worden. Aan u de taak om hier een oplossing voor te bedenken die niet al te veel tijd in beslag neemt. Over deze lijst weten we niet veel. De omvang en geordendheid van de lijst varieert immers per gebruiker en wordt bovendien elke vijf seconde bijgewerkt met nieuwe gegevens. Aangezien u bent afgestudeerd weet u dat u dit probleem kunt oplossen met behulp van een sorteeralgoritme. Dit is een algoritme die elementen van een lijst in een bepaalde volgorde plaatst. Als u kijkt in de bibliotheek van voorgeprogrammeerde algoritmen in het project, ziet u de volgende opties: Selection Sort, Bubble Sort, Insertion Sort, Merge Sort, Quick Sort en Heap Sort. De vraag die nu misschien in u opkomt is ‘Welk sorteeralgoritme moet ik kiezen en in welke situatie kan ik het beste gebruik maken van een specifiek algoritme?’.

Deze vraag stelde ik in ieder geval wel, nadat ik op een website een lijst met meer dan twintig verschillende algoritmen zag. Waarom bestaan er zoveel verschillende algoritmen die hetzelfde doel bereiken? Hebben we er aan een niet genoeg? Een die heel snel is? Of zijn er aanzienlijke verschillen tussen deze algoritmen en zijn deze van belang voor het selectieproces van een geschikt algoritme?

## 1.2 Hoofdvraag en deelvragen

Naar aanleiding van deze vragen ontstond het idee om een onderzoek op te zetten waarin de verschillen tussen deze sorteeralgoritmen worden geanalyseerd en hoe we het meest optimale sorteeralgoritme kunnen kiezen voor een sorteervraagstuk. De hoofdvraag die bij het onderzoek naar voren komt is: “Hoe selecteer je het meest optimale sorteeralgoritme in een specifieke situatie?”.

De hoofdvraag wordt beantwoord aan de hand van de volgende deelvragen:

* Wat is een (computer) algoritme?
* Wat is een sorteeralgoritme?
* Welke sorteeralgoritmen zijn er beschikbaar?
* Welke factoren spelen een rol in een sorteervraagstuk?
* Waarin kunnen sorteeralgoritmen zich onderscheiden?
* Welke praktische voorbeelden zijn er die goed laten zien waarom er voor een bepaald sorteeralgoritme wordt gekozen?

## 1.3 Leeswijzer
